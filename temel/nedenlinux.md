Neden Linux?

Linux kullanıcısı mısınız? 
Cevabınız ‘Hayır’ ise büyük ihtimalle Linux’u kullanıyor ama tanımıyorsunuz. 
Kullandığınız veya yeni satın aldığınız akıllı telefonunuz Android mobil işletim sistemine mi sahip? 
Cevabınız ‘Evet’ ise siz de Linux kullanıyorsunuz. Telefon alırken çoğumuz kamera sayısı/kalitesi, ekran boyutu veya pil süresi gibi özelliklere bakarız bu nedenle de işletim sistemini gözden kaçırırız. Telefonlarımızda bulunan Android işletim sistemi açık kaynaklı Linux işletim sistemine dayalıdır. Yani Evet, eğer Android telefon kullanıyorsanız Linux kullanıcısısınız. 

Kişisel bilgisayarlarda da kullanımı oldukça basit, ücretsiz, güvenli ve sağlam bir işletim sistemi olan Linux kullanımının avantajlarına bakalım; 

1. Açık kaynak kodludur: 
Linux, özgür ve açık kaynak kodlu olarak yazılmış ve geliştirilmiş bir işletim sistemidir. Linux, günümüzde var olan kaynak kodu açık yazılımların en büyüklerinden biridir. Açık kaynak kodlu yazılımlar kullanıcıya yazılımın kodunu değiştirebilme özgürlüğü sunar. Bu özgürlüğün en temel kazanımı gönüllü geliştiricilerin yazılımın kontrol süreçlerine ve geliştirilmesine katkıda bulunması ve bu sayede daha kaliteli ve güvenli yazılımlar üretilmesidir. 

2. Yüksek güvenliğe sahiptir: 
Linux işletim sisteminin temel unsurlarından biri güvenliktir. Günümüzde kullanılan en güvenli işletim sistemlerinden biridir. Gelişen teknolojisi ile bugün bilinen virüs(ler) Linux’a zarar verememektedir, yani Linux işletim sistemi kullanıcısı iseniz bilgisayarınıza antivirüs sistemi kurmanıza gerek yoktur. Linux'un güvenlik açısından pek çok avantajı vardır ancak hiçbir işletim sistemi tamamen güvenli değildir. Açık kaynak kodlu bir yazılım, tüm kullanıcı ve geliştiricilere açık olduğundan aslında gelecek tehditlere de açıktır. Fakat kötü niyetli bir programcı tarafından yerleştirilen bir kod parçası yazılımı bile olsa, sizin elinize ulaşmadan tespit edilmekte ve hızla düzeltilmekte ya da size ulaşması engellenmektedir. 

3. Düşük donanımlarda bile çalışabilir: 
Linux’un düzgün bir şekilde çalışması için gerekli donanım ihtiyaçları oldukça düşüktür. Linux, piyasada yer alan hemen hemen bütün donanımlarla birlikte çalışabilir. Üzerinde matematiksel işlemci olsun veya olmasın Intel, Pentium ve PentiumPro işlemcilerde sorunsuz çalışır. Bunlarla beraber AMD, Cyrix gibi firmaların işlemcileri de Linux tarafından desteklenir. Matematik işlemcisi olmayan bilgisayarlarda Linux'un beyni sayılan çekirdek, matematik işlemcisine gerek duyulan kod parçalarında bu işlemciyi emüle edebilir. Linux her türlü donanım için optimize edilerek çalıştırılabilir. 

4. Geliştiriciler için geniş araçlara sahiptir: Linux’ta geniş bir yazılım arşivi ve kütüphane bulunmaktadır. C, C++, Ada, Pascal, Java,Lips, Scheme, Fortran ve Tcl/Tk başta olmak üzere neredeyse bütün programlama dillerinin yorumlayıcı ve derleyicisini bulabilirsiniz. Derleyicilerin yanı sıra daha kolay yazılım geliştirmeye olanak kılan hata ayıklayıcılar (debuggers), otomatik yapılandırma yazılımları (configure) ve programın performansını denetleyen paketler (gprof) bulunur. 
5. Güncellemeler LTS sürümleri ile uzun sürelidir: Debian’dan örnek verecek olursak LTS (Long Time Support, Uzun Süreli Destek) 5 yıl ve daha fazla aynı işletim sistemi sürümünü yeniden kurmadan kullanma imkânı sağlar. 

6. Görünümü kişiselleştirilebilir: 
Linux'un en sevilen özelliklerinden biri de grafiksel ara yüzün kişiye göre özelleştirilebilmesidir. Ayrıca Linux'u farklı masaüstü bilgisayar ortamları kullanarak özelleştirmek de mümkündür. Kullanıcıya sınırsız müdahale ve özelleştirme imkânı sağlar. Linux sistemini görsel ya da performans olarak ayarlamak için sayısız seçenek sunmaktadır ve bunun için başka bir program ya da uygulama kurmaya gerek yoktur. Grafiksel arayüzü değiştirmenin faydası kullanıcının ihtiyaçlarına göre değişmektedir. Linux’un farklı dağıtımlarında ve o dağıtımın hangi masaüstü ortamını kullandığına göre kişiselleştirme seçeneği de değişiklik gösterir. 

7. Dağıtımları çok çeşitlidir: 
Linux'a özgü bir terim olan dağıtım kavramı, özgür ve açık kaynak kodlu yazılımın çok değişkenli dünyasının bir sonucu olarak ortaya çıkmıştır. Debian, Ubuntu ve Red Hat bunlardan birkaçıdır. TÜBİTAK tarafından oluşturulan yerli ve milli işletim sistemimiz PARDUS da Linux’un dağıtımlarından biridir. Linux’un açık kaynak kodlu olması nedeniyle standart bir paket kullanmak yerine işletim sisteminin istediği kadarını kullanma özgürlüğüne sahip olması Linux dağıtımlarının fazla olmasını sağlar. Kullanıcılar dağıtımların kullandıkları masaüstü ortamları, paket yönetim sistemleri ve yönetim araçları gibi farklılıkları ile kullanımlarına uygun dağıtımı seçme imkanına sahip olurlar. Masaüstü ortamları kullanıcıların sistem gereksinimleri için kullanılırken, paket yönetim sistemleri yazılımların kurulup kaldırılması için kullanılır. 

8. Ücretsizdir: 
Linux işletim sistemi ücretsizdir. Aynı zamanda ihtiyaç duyduğu donanım açısından da çok ucuzdur. Bunların yanında performansını artırmak için yapılması gereken yatırım diğer platformlara göre oldukça düşüktür. Linux kullanılan bir makine bu sayede sadece işletim sistemi açısından değil donanım olarak da ucuza gelmektedir. 

9. Topluluk desteği vardır: 
Linux’un en önemli özelliklerinden biri de topluluk desteğidir. Bu destek sayesinde kullanıcılar karşılaştıkları sorunlarda veya bilgilerinin yetmediği durum(lar)da kendilerini yalnız hissetmezler. Topluluk; programlama, sorun çözümü, bilgilendirme, hata bildirimi, yerelleştirme ve çeviri konularında faaliyet vermektedir. Hata bildirimi kullanıcıların sisteme verdiği önemli katkılardan birisidir. Hataların bildirildiği geri dönüşler sayesinde mevcut hatalar tespit edilir ve çözümleri için çalışılır. 
10. Performansı yüksektir: Linux, uzun kullanım sonrası performans kaybı yaşamaz, sistemi uzun süre kullanabilirsiniz. Bu sayede sistemi sık sık tekrar kurmak zorunda kalmazsınız. 

11. Kişisel verilerin güvenliğini sağlar: 
Linux işletim sisteminde kişisel veriler son derece güvenli biçimde saklanmaktadır. Şifrelerinizin ya da internette gezindiğiniz sitelerin bir başkası tarafından kontrol edilmesini istemiyorsanız Linux’tan kesinlikle yararlanmanız gerekir. 

12. Esnektir: 
Linux, kaynak kodu açık bir yazılım olduğundan kolayca ve hızla yeni bir sistem üzerinde çalışacak şekilde yeniden yapılandırılabilecek esnekliktedir. Aynı zamanda sistemin işleyen bir kısmı çıkarılıp kapsamı daraltılabilir ya da yeni fonksiyonlar eklenip kapsamı genişletilebilir. 

13. Birden çok görev aynı anda yapılabilir: 
Linux, güçlü altyapısı ile birden çok görevin aynı anda yapılmasına izin veren bir sistemdir. Örneğin klavyede herhangi bir tuşa bastığınız zaman gerçekleşen işlem ile makineye uzaktan bağlanan bir başka kullanıcının yaptığı işlemler birbirinden bağımsız ve sorunsuz bir şekilde çalışır. Yani Linux çok görevi eş zamanlı yapabilen bir işletim sistemidir. 

14. Birden çok kullanıcı: 
Linux’un bir diğer önemli özelliği de birden çok kullanıcıyı desteklemesi ve ona göre programlanmasıdır. Kullanıcı sayısı artsa da kullanılan kaynaklar aynı olduğu için kullanıcıların zamandan ve paradan tasarruf etmesi sağlanır. 

15. Kararlı bir işletim sistemidir: 
Linux, 1994’te ilk sürümünün yayınlanmasından beri beta denemelerini geçmiş ve kararlı bir yapıya ulaşmıştır. Sistem açık bir şekilde geliştiğinden kullanıcılar ve geliştiriciler tarafından sürekli kontrol altındadır. Linux’un kararlı bir işletim sistemi olmasının en büyük göstergesi, internet sunucuları üzerinde kullanım alanının genişliği ve bu konudaki yönetici memnuniyetidir. 
16. Dil desteği sağlar: Linux, Türkçe dahil neredeyse bütün dilleri desteklemektedir. Bu sayede de Dünya’nın dört bir yanında kullanılabilir.

17. Kurulumu basit, kullanımı kolaydır: 
Linux’u kurmak temel seviyede bilgiye sahip olan bir kullanıcı için bile oldukça kolaydır. Ayrıca kurulduğu zaman sürücülerin otomatik yüklenmesi de kullanıcıları özellikle zaman açısından oldukça rahatlatır. Kullanımı da son derece basittir.
